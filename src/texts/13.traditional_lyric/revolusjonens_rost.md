# Revolusjonens Røst  
> Rudolf Nilsen (1901 - 1929)  
> *På gjensyn*, 1926
    
Gi mig de rene og ranke, de faste og sterke menn,  
de som har tolmod og vilje og aldri i livet går hen  
og selger min store tanke, men kjemper til døden for den.  
    
Gi mig de kolde og kloke, men kjenner min virkelighet.  
Bedre enn mange som sier de tror, trenger jeg nogen som vet.  
Intet er mere som skrift i sand enn løfter om kjærlighet.  
    
Gi mig de bitre og steile, som ikke har frykt i sitt blikk.  
Gi mig de gudløse stolte, som ikke har trang til mystikk,  
men dristig vil skape en himmel her efter sin egen skikk.  
    
Gi mig de brendende hjerter, som aldri gir tapt for tvil,  
som aldri kan kues av mismot og trues av sorger til hvil,  
men møter hver seier, hvert nederlag med det samme usårlige smil.  
    
Ja gi mig de beste blandt dere, og jeg skal gi dere alt.  
Ingen kan vite før seiren er min hvor meget det virkelig gjaldt.  
Kan hende det gjelder å redde vår jord. De beste blant dere er kalt.