# Nykleholmen  
> Hartvig Kiran    
> *Med eiga lyre* (1979)  
    
Brenner dei ikkje brising meir  
På Nykleholmen som før?  
Eg høyrer om bål så mange stader  
Men berre på stranda i sør  
    
Minnest då ingen Nykleholmen  
Når jonsokskyminga fell  
Der vi rodde ut frå gråbergstranda  
Nord om det bratte fjell?  
    
Skuggen var lang på stranda vår  
Og jamt var morgonen sein  
Men kvelden når sola seig i havet  
Då var det på oss ho skein  
    
Og holmen som oftast låg der liten  
Og grå i sin fattigmannsfjord  
Vart glødande gull når jonsoksola  
Strålande rann i nord  
    
Der tura vi jonsok natta lang  
Og heldt oss eit herrens hus  
På wienerbrødskalkar frå Harald bakar  
Og Breidablikks jordbærbrus  
    
Mektig som Babel ruvde bålet  
Og skein over sjø og land  
Vi rodd' ikkje heim før ljose dagen  
Endå låg det og brann  
    
No ligg han der, holmen, grå og gløymd  
Av barn i rikare kår  
Det svartnar av bål på søre fjorden  
Men ikkje på fjorden vår  
    
Minnest då ingen, ingen lenger  
Når jonsokskyminga fell  
Dei fattigbarns gleder på gråbergstranda  
Nordom det bratte fjell?