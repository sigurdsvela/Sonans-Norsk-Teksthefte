# Louis Armstrong  
> Hans Børli (1918 - 1990)    
> *Ved Bålet*, 1962  
 
Gamle, milde Satchmo –  
ansikt som hjulspor på sletten,  
som muld og morild.  

Sår på leppene.  
Blod på munnstykket av messing. Alltid  
raser solstormen  
i dine lungers kløftede tre. Alltid  
flyr en ravn på duevinger  
fra din søndersungne strupe.  

Nobody knows …  

Ser du alle de hvite hendene, Satchmo?  
De klapper.  
Hender som slo, hender som hengte,  
hender  
som splittet et mildt, groende mørke  
med hatets brennende kors.  
Nå klapper de.  
Og du spiller, gamle. Synger  
Uncle Satchmo’s Lullaby. Svetten pipler,  
brystet  
hiver. En sol sitter fast  
i trompetens skinnende svelg.  
Som gråten i en strupe.  

… the trouble I’ve seen.  

Hvor ditt arrete smil gjør meg skamfull  
over mitt eget stengte ansikt,  
mitt knefall for skyggene. Jeg spør deg:  
Hvor hentet du kraften til  
ditt opprør uten hat? Din  
skinnende tone av lys  
som gjennomstråler negernatta? Svar meg,  
hvor stor sorg skal til …  
hvor stor sorg skal til  
for å nære en ren glede?  

Og trompeten svarer  
langt borte fra,  
en røk av sølv:  
– Mississippi …
